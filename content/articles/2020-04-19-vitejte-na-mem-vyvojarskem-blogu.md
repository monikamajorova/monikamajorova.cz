---
title: "Vítejte na mém vývojářském blogu!"
date: "2020-04-19"
---
Svět se neustále mění a spolu s ním se měníme i my lidé. I já jsem se změnila a založila jsem tenhle svůj vývojářský blog, kam bych chtěla psát různé návody, tutoriály, tipy a triky jak využít počítač efektivněji.
 
Technologie přináší daleko více změn a nových věcí, než je lidský mozek schopen za stejnou dobu pojmout. Ve snaze všechno pochopit a naučit se co nejvíce věcí, abychom jich mohli co nejvíce později zapomenout, jednou možná přijdeme na to, že nemáme všechen čas světa a že množství toho, co se dokážeme naučit a toho, co dokážeme vytvořit, je **omezené**. Tedy já jsem si to již uvědomila.

Většina z nás má tak nějak přirozenou touhu po sobě něco na světě zanechat. A ne nutně to musí být dům, strom nebo potomek. Já jsem třeba začala postupně vnímat, že čím víc se toho snažím naučit, tím víc toho zapomenu, čím jsem starší, tím je to horší. Jakoby mi "docházelo místo" v paměti. Možná je to stářím, i když to mi u člověka žijícího necelé tři dekády přijde nepravděpodobné. Možná je to množstvím informací, které se snažím vstřebat. Každopádně tak jako tak bych občas ocenila, kdybych mohla jednoduše vzít a aplikovat řešení nějakého problému, který zrovna vyřešit potřebuji, bez zdlouhavého zkoumání a učení se dané problematiky do detailu. Díky internetu je to často možné, ale zdaleka ne vždy najdu řešení, které se dá aplikovat přesně na ten daný problém, který vyřešit potřebuji. Proto jsem se rozhodla přispět "svou trochou do mlýna" a podělit se o řešení, na která jsem sama přišla.

Když si člověk lépe uvědomí, že jeho čas na tomhle světě je omezený (a velmi krátký), a tím i množství toho, co se dokáže naučit či co dokáže vytvořit je omezené a malé, začne přemýšlet o efektivnějším využití toho času, který má. Začne si všímat, že dělá některé věci, které ho někdy nebaví, k dosažení cíle, kterého dosáhnout chce nebo potřebuje. Třeba že se snaží přijít na řešení něčeho, co by raději měl již vyřešené. Já poslední dobou pozoruji (i u sebe), že trávím příliš mnoho času tím, že vymýšlím řešení problemů, které pravděpodobně někdo jiný umí vyřešit lépe a rychleji, ale nenašla jsem nikde na internetu _jednoduchý_ a _srozumitelný_ návod na to, jak to udělat. Chtěla bych pomoci i dalším lidem, kteří řeší stejnou věc, aby nemuseli znovu "vynalézat kolo".

Já mám technologický prokrok ráda, protože především díky technologiím žijeme snad v nejlepší době ze všech dob v naší historii. Takový pokrok by ale nebyl možný, pokud by všichni neustále vynalézali kolo nebo ještě něco mnohem primitivnějšího a nepředávali si znalosti o tom, jak ty jejich vynálezy vyrobit a používat a k čemu jsou vlastně dobré. Žili bychom stále v době kamenné. Dnes máme běžně celkem výkonný počítač ve své kapse, ale většina z nás by ho vyrobit nedokázala. Výrobu je lepší přenechat na někom, kdo se v tom opravdu vyzná (nebo se takovým člověkem stát), pro většinu z nás je ale důležité _naučit se věci_ (lépe) _používat_.
 
A právě naučit se lépe používat počítač, což je velmi komplexní věc, se můžete časem třeba i díky mému blogu. Jelikož mám s počítači zhruba 20 let zkušeností a mám vystudovaný obor IT (Informační technoloogie) na vysoké škole, přijde mi nejlepší psát právě návody týkající se tohoto oboru. Jelikož je to ale velmi komplexní obor, chtěla bych se zaměřit hlavně na témata kolem **efektivity a automatizace**. Efektivitou mám na mysli schopnost uživatele udělat stejnou věc na počítači rychleji (případně jednodušeji), automatizací myslím schopnost uživatele naučit počítač, aby dělal práci za něj.
 
Chci své články zaměřit především na vzdělávání čtenářů, aby mohli _efektivně naučit svůj počítač, aby za ně dělal práci, která je nebaví a kterou počítač zvládne rychleji a lépe_. Mým snem je, aby za nás počítače dělaly **rutinní nudnou práci**, která jim jde lépe (pokud se ji správně naučí), a my lidé si mohli **užívat více volného času**. Nechci, aby stroje nahradily lidi v dělání něčeho, co je baví, ani nechci vytvořit umělou inteligenci, která převezme vládu nad světem. 😉 Počítač byl, je a bude vždy nástroj, stejně jako lopata nebo bagr - dneska málokdo kope jámu jen pomocí svých holých rukou, zatímco v pravěku to nejspíš byla běžná věc. Jen je počítač několikanásobně složitější na pochopení, jak ho používat. Proto by to chtělo mnohem lepší návody, než by byl návod třeba k bagru. 😉

Myslím si, že každý se může naučit, jak _naučit počítač dělat to, co po něm chce_ - tedy **programovat**. A nemusí jít jen o takové to klasické "kódění", možností je více. Proto se tu nejspíš objeví i články, které se netýkají přímo psaní kódu, ani se nemusí nutně týkat efektivity a automatizace, nebo se nemusí týkat počítačů, mohou to být i nějaké moje postřehy "odjinud". Primárně bych se ale chtěla držet těchto témat. Doufám, že se vám mé články budou líbit a pokud budete mít jakékoliv připomínky nebo mi budete chtít něco vzkázat, můžete na mě najít kontakt na stránce [Kontakt](/kontakt) v menu. 😉

_Pokud tento blog pomůže alespoň jednomu člověku žít lepší život či udělat svět o kousek lepším, pak jeho psaní má smysl._ 🙂